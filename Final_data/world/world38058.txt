दक्षिण अफ्रिकाको संसद्ले सिरिल रामापोसालाई नयाँ राष्ट्रपतिको रुपमा नियुक्त गरेको छ ।
विवादित राष्ट्रपति ज्याकोब जुमाले बुधबार साँझ आफ्नो पदबाट राजीनामा दिएपछि संसद्ले बिहीबार रामापोसालाई राष्ट्रपति पदमा चयन गरेको हो ।प्रधानन्यायाधीश मोख्वेङ मोख्वेङले रामापोसा निर्विरोध राष्ट्रपति पदमा निर्वाचित भएको घोषणा गरेका थिए ।
रामापोसाले छिट्टै राष्ट्रपति पदको शपथ लिने र देशवासीका नाममा सम्बोधन गर्ने अपेक्षा गरिएको छ ।यसअघि सत्तारुढ दल अफ्रिकी नेसनल कंग्रेस (एएनसी)को तीव्र दबाबपछि दक्षिण अफ्रिकाका राष्ट्रपति ज्याकोब जुमाले बुधबार साँझ आफ्नो पदबाट राजीनामाको घोषणा गरेका थिए । सत्तारूढ अफ्रिकन नेसनल कंग्रेस (एएनसी) ले राजीनामा दिन वा सदनमा महाभियोगको सामना गर्नका लागि तयार रहन जुमालाई चेतावनी दिएको थियो ।
पद छोड्न लागेको घोषणा गर्न क्यामेरासामु उपस्थित भएका जुमा थकित देखिएका थिए ।गल्ती गरेको स्वीकार्दै उनले आफू र अरु कोही पनि पूर्ण नभएको बताएका थिए ।यसअघि सत्तारुढ अफ्रिकन नेसनल कंग्रेस (एएनसी) ले राजीनामा दिन अथवा सदनमा महाभियोगको सामना गर्नका लागि तयार रहन जुमालाई चेतावनी दिएको थियो ।
उपराष्ट्रपति एवं पार्टी अध्यक्ष सिरिल रामापोसालाई मार्ग प्रशस्त गर्न ७५ वर्षीय जुमामाथि दवाब बढ्दो थियो ।भ्रष्टाचारसहितका कैयौं आरोप झेलिरहेका जुमा सन् २००९ देखि दक्षिण अफ्रिकाको सत्तामा थिए । नौ वर्ष सरकारमा रहँदा उनीमाथि भ्रष्टाचारलगायतका विभिन्न आरोप लागेका छन् ।
नवनियुक्त राष्ट्रपति रामापोसा एक सफल व्यापारी हुन् र उनले गएको डिसेम्बर महिनादेखि सत्तारुढ दलको नेतृत्व गरिरहेका छन् ।दक्षिण अफ्रिकाको रंगभेदी शासनको विरोध गर्दा पटकपटक जेल परेका रामापोसा सन् १९९० मा सर्वोच्च नेता नेल्सन मण्डेलालाई जेल मुक्त गर्न गठित समितिको अध्यक्ष थिए ।
 
 
 
 

‘जनतालाई निराश हुन दिन्न’
जोहानेसबर्ग – दक्षिण अफ्रिकाको नव नियुक्त राष्ट्रपति सिरिल रामापोसाले जनतालाई निराश हुन नदिनका लागि आफूले कडा मिहिनत गर्ने बताएका छन् ।
बिहीबार दक्षिण अफ्रिकी संसद्ले राष्ट्रपति पदमा निर्वाचित गरेपछि
संसद्मा संक्षिप्त भनाइ राख्दै रामापोसाले यस्तो धारणा राखेका हुन् । धर्मराउँदो अर्थतन्त्र, विभाजित पार्टी र भ्रष्टाचारसँग जुध्नुपर्ने मुख्य चुनौती देशका सामु रहेको सम्बोधनका क्रममा उनले बताएका थिए ।
विवादित राष्ट्रपति ज्याकोब जुमाले बुधबार राजीनामा दिएपछि दक्षिण अफ्रिकाको सत्तारुढ दल अफ्रिकी नेसनल कंग्रेसका अध्यक्ष रामापोसालाई त्यहाँको संसद्ले राष्ट्रपति नियुक्त गरेको हो ।
‘तपाईंहरुले भ्रष्टाचारलाई लिएर उठाउनु भएको मुद्दा, राज्य सञ्चालित व्यापारलाई कसरी बलियो बनाउने भन्ने मुद्दा र राज्यलाई कब्जा गरिएको विषयलाई हामीले कसरी समाधान गर्छौं भन्ने हाम्रो प्रमुख प्राथमिकतामा रहेको छ,’ ६५ वर्षे रामापोसाले बताए । उनले आफ्नो प्रमुख उद्देश्य भ्रष्टाचारविरुद्ध लड्नु हुने र आर्थिक विकासलाई सवलीकरण गर्ने तर्फ हुने बताए ।