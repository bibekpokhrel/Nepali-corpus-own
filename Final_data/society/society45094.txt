माओवादी)ले सरकारलाई समर्थन गरेको छ। सरकार चलाउन समर्थन दिएको वाम मोर्चाले प्रदेश सरकारलाई नीतिगत निर्णय लिन भने साथ दिनैपर्ने बाध्यतामा छैन। प्रदेशको नामकरण, भाषालगायत नीतिगत सवालमा कांग्रेससँगै एमाले र माओवादीले मिलेर मधेसवादी दललाई अप्ठ्यारोमा पार्ने संकेत देखिँदैछ। राजनीतिक दृष्टिकोणले प्रदेश २ को सरकारलाई यो नै मुख्य चुनौती देखिएको छ।
प्रदेशसभामा संख्यात्मक उपस्थितिका आधारमा फोरम र राजपा मिलेर सरकार निर्माणका लागि सामान्य बहुमत कायम गर्न सफल भएपनि कानुन निर्माण तथा अन्य नीतिगत निर्णय लिन गाह्रो छ। एक सय सात सदस्यीय प्रदेशसभामा फोरम र राजपा मिलेर बल्ल सामान्य बहुमत पुगेको छ। प्रदेशसभामा फोरमका २९ तथा राजपाका २५ गरी ५४ सांसद छन्। एमालेका २१, कांग्रेसका १९, माओवादीका ११, रिजमान अनसारी नेतृत्वको नेपाल संघीय समाजवादी पार्टीका एक र स्वतन्त्र एकसमेत सरकार बाहिर ५३ सांसद छन्। यस अर्थमा सरकार गठन गरेपनि मधेसवादी दलले कांग्रेस, एमाले र माओवादीसँग दूरी बढाएर प्रदेश हाँक्न सहज छैन ।
भौगोलिक संरचनाको आधारमा प्रदेश २ जस्तो एकरुपता अन्य प्रदेशमा पाइँदैन। सामाजिक, साँस्कृतिक, राजनीतिक, धार्मिक र भाषिक विविधताको धनी यस प्रदेशलाई समृद्धिको बाटोमा डो-याउन खाँचो छ भने मात्र राजनीतिक प्रतिबद्धताको। प्राध्यापक डा. भोगेन्द्र झा भन्छन्, ‘नेताहरुकै मुखबाट सुनिरहेको हुन्छु, यो प्रदेशमा के छ? म भन्छु यो प्रदेशमा के छैन? समृद्ध प्रदेश निर्माणका लागि आवश्यक हरेक तत्व उपलब्ध छ । छैन भने मात्र राजनीतिक प्रतिबद्धता र इमान्दारिता।’
पछिल्लो समय पर्यटन प्रवद्र्धनको चर्चाले काठमाडौंदेखि जनकपुरसम्म निकै महत्व पायो। हरेक नेताले नेपालको विकासमा पर्यटन क्षेत्रको महत्वबारे लामै बोल्न जानीसकेका छन्। भाषणमा पर्यटन प्रवद्र्धनका एकसेएक सुत्र बताउँछन्। तिनै नेता कार्यान्वयन गर्ने निकायको जिम्मेवारी सम्हालेपछि जान्ने व्यक्तिसँग सल्लाह लिन पनि आवश्यक ठान्दैनन्। पदीय अधिकारको रक्षा र पदावधि लम्ब्याउने दाउमै तिनको समय बित्न पुग्छ। फेरि पदमुक्त भएपछि गतिलो भाषण ठोक्दै हिँड्ने अधिकांश नेताको दैनिकी बन्छ। नेपाली राजनीतिमा यो रबैया कायम रहेसम्म ‘समृद्धिको परिकल्पना दिवास्वप्न’ सिद्ध भइरहने झाको भनाइ छ।
प्रदेश २ को समृद्धिका लागि झाले मुख्य चारवटा सम्भावना देखेका छन्। पर्यटन, कृषि, उद्योग र रेमिट्यान्समा केन्द्रित भएर राजनीतिक प्रतिबद्धता साथ काम गरिए प्रदेश विकासका लागि थप चिन्ता लिइरहनु नपर्ने भनाइ उनको छ। प्राध्यापक डा. सुरेन्द्र लाभले समृद्ध प्रदेश निर्माणको मुख्य पाँचवटा सम्भावना देखेका छन्, कृषि, उद्योग, रेमिट्यान्स, पर्यटन र अन्तर्राष्ट्रिय विमानस्थल। प्रदेश सरकारका आर्थिक मामिला तथा योजना मन्त्री विजय यादवले कृषि र पर्यटनलाई मात्रै प्रवद्र्धन गरी सम्पन्न प्रदेश निर्माण गर्न सकिने आधार देखिरहेका छन्।
‘परापूर्व कालदेखि यो क्षेत्र धार्मिक पर्यटनको केन्द्र रहँदै आएको छ। अहिले त्यसको निरन्तरता मात्रै आवश्यक छ,’ झा भन्छन्, ‘पर्यटनको सम्भावनालाई अध्ययन गरी आधुनिक मापदण्डअनुसार त्यसको संरक्षण र सौन्दर्यीकरण मुख्य आवश्यकता छ।’ बाहिरी रुपमा प्रदेश २ मा धार्मिक थलो भनेको जनकपुर र जानकी मन्दिरलाई मात्रै बुझिन्छ। प्रदेशका सबै जिल्लामा प्राचिन एवं ऐतिहासिक महत्वका धार्मिक स्थल छन्। बाराको गढीमाई मन्दिर, महोत्तरीको मुस्लिम धर्मावलम्बीको रौजा मजार, धनुषाको जानकी मन्दिर, सिरहामा सलहेश र दिनाभद्री र सप्तरीको छिन्नमस्ता भगवती मन्दिरको संरक्षण र थप सौन्दर्यीकरण गरी धार्मिक पर्यटनको क्षेत्र विस्तार गर्ने प्रचूर सम्भावना छ।
हिन्दु धर्मका प्रसिद्ध मठ, मन्दिर प्रदेशका सबै जिल्लामा छन्। महोत्तरीमा रहेको रौजा मजार अन्य प्रदेश तथा भारतका मुस्लिम समुदायबीच पनि प्रसिद्ध मानिन्छ। यो ठाउँको महत्वलाई प्रवद्र्धन गर्नुपर्ने आवश्यकता छ। सप्तरीमा शिख समुदायको ठूलो धरोहर रहेको छ । चुरेको फेद र राजमार्ग माथिको भागमा उल्लेख्य संख्यामा बौद्ध धर्मावलम्बी समुदायको बसोबास रहेको छ। गौतम बुद्धको जन्मस्थल लुम्बिनी दर्शन गर्न आउने दुनियाँका बौद्ध समुदायको केही हिस्सा पनि यस भेगमा ल्याउन सके ठूलो सफलता प्राप्त गर्न सकिने तर्क डा. लाभको छ।
जानकी मन्दिर क्षेत्रलाई आवश्यक मापदण्ड पूरा गरी विश्व सम्पदाको सूचिमा दर्ता गराउने योजना छँदैछ। हिन्दु धर्मको पवित्र र सर्वाधिक पहुँच भएको ग्रन्थ रामायणको केन्द्रविन्दु हो जनकपुर। रामायणकै महŒव बुझेर तत्कालीन भारत, टिकमगढकी महारानी वृष भानु कुँवरीले करिब सवा सय वर्षअघि जानकी मन्दिरको वर्तमान स्वरुप निर्माण गराएकी हुन्।
निसन्तान कुँवरीले जनकपुरको महिमाबारे सुनेपछि जानकी भूमिको दर्शन गर्न जनकपुर आइन् । यहाँबाट फर्केको केही महिनापछि पुत्र प्राप्ति भयो र सोही खुसीमा उनले जानकी मन्दिर निर्माण गराइन्। तत्कालीन समयमा नौ लाख रुपैयाँ खर्च भएको थियो मन्दिर निर्माणमा। त्यसैले आज पनि जानकी मन्दिरलाई नौलखा मन्दिर भन्ने चलन कायमै छ।
जानकी मन्दिरको मुख्य आकर्षण विवाह पञ्चमी महोत्सव हो। रामायणकालीन राम र सीताबीच भएको वैवाहिक समारोहको सम्झनामा हरेक वर्ष विवाह पञ्चमीको दिन रामजानकी विवाह महोत्सव आयोजना गरिन्छ। सो दिन नेपाल तथा भारतका दर्जनौ जोडीले जानकी मन्दिर परिसरमै लगन गाँठो कस्छन्। यही परम्परालाई आधुनिक रुप दिएर विश्वभरका हिन्दु समुदायलाई जनकपुरमा आएर विवाह गर्न अभिप्रेरित गरी ठूलो संख्यामा पर्यटक आकर्षण गर्न सकिन्छ। योसँगै नेपाल, भारत र श्रीलंकाबीच रामायण सर्किट बनाएर प्याकेजमै विकासको योजना ल्याउन त्रिपक्षीय गृहकार्य पनि जारी छ। यस योजनालाई प्राथमिकतामा राखेर काम गरिए धार्मिक पर्यटनको सम्भावनालाई उजागर गरी प्रदेश विकासमा टेवा पुग्ने स्थानीय संस्कृतिविद्को विश्वास छ।
सर्लाहीमा सम्भवतः मुलुककै सर्वाधिक ठूलो क्षेत्रफलमा फैलिएको ताल छ। करिब ५२ बिघा क्षेत्रफलमा रहेको उक्त ताल क्षेत्रलाई संरक्षण र सौन्दर्यीकरण गरी चितवनको सौराहाजस्तै पर्यटकीय स्थलको रुपमा विकास गर्न सकिने लाभ सुझाउँछन्। उनले ताल क्षेत्रमा रहेका विभिन्न प्रजातिका चरा तथा पानी जीवहरुलाई संरक्षण गर्न ठोस योजनाको आवश्यकता औल्याए। ‘ऐतिहासिक महŒव भएको यो ताल चौतर्फी अतिक्रमणको चपेटमा पररहेको छ। यसको संरक्षणले भूमिगत पानीको सतह रिचार्ज हुनुको साथै पर्यावरण जोगाउन मद्दत पुग्छ नै। साथै पर्यटक लोभ्याउने थलोको रुपमा पनि राम्रो योजना बन्न सक्छ,’ लाभले भने।
पर्यटनपछि प्रदेश २ को विकासको अर्को मुख्य सम्भावना कृषि क्षेत्र रहेको छ। प्रदेश सरकारका आर्थिक मामिला तथा योजना मन्त्री विजय यादवले भारतको पञ्जाबसँग प्रदेश २ लाई तुलना गर्छन्। ‘एउटा सानो भूभाग रहेको पञ्जाबले विशाल भारतका सबै नागरिकलाई पालेर नेपाललगायत मुलुकमा खाद्यान्न निर्यात गरिरहेको छ,’ उनी भन्छन्, ‘पञ्जाबको भन्दा बढी उर्वर मानिएको यस प्रदेशको माटोले सबै नेपालीलाई पुग्ने खाद्यान्न मात्रै उत्पादन गर्न सफल भयो भने पनि यो प्रदेश धनीमा नमूना प्रदेशको पहिचान बनाउनेमा दुईमत नहोला।’
यो ठाउँको माटोमा उर्वर शक्ति छ। त्यसको सदुपयोग हुन नसकेर मात्रै खाद्यान्न आयात गर्नुपर्ने बाध्यता नेपालको छ। ‘मात्र १२ वर्ष पछाडि फर्केर हेरौं,’ मन्त्री यादव भन्छन्, ‘हाम्रो खेतबारीमा फलेको धान, गहुँ, आलु र तेलहन बालीले स्वदेशमा बजार पाउन नसकेर हाम्रा हजुरबुवाले सीमापारीको बजारमा फालेर आउँथे। सीमा नाकामा तराई क्षेत्रबाट अन्न ढुवानी गर्ने गोरुगाडाको लाइन लागेको हुन्थ्यो।’
पछिल्लो केही वर्षयता चुरे क्षेत्रको दोहनले बाढी र भूक्षयको प्रकोप बढेको छ। काम गर्नेजति सबै युवा वैदेशिक रोजगारमा लागेर गाईभैंसी पालनको परम्परा हराउँदै गयो। त्यसबेला आफ्नै गाईको गोबर हालेर मलिलो बनाइने खेतमा रासायनिक मलको प्रभाव बढ्न पुग्यो। सोही मलले निरन्तर उर्वरतामा ह्रास ल्याउँदै कृषि क्षेत्रमा जोखिम बढेको बुझाइ डा. लाभको छ। अर्थशास्त्रका प्राध्यापक लाभ भन्छन्, ‘यहाँको माटोमा सम्भावना छ। माटोको उपयोग गर्ने विधि र सिँचाइमा काम भयो भने अबको पाँच वर्षभित्र सिंगो मुलुकलाई आवश्यक खाद्यान्न पुर्ति गर्ने क्षमता प्रदेशसँग छ।’
सुनकोशी–कमला–मरिण डाइभर्सन निर्माणको चर्चा सुरु भएको दशकौ बितिसक्यो। यो योजनालाई राष्ट्रिय गौरवको योजनामा राखेर निर्माण कार्यलाई गति दिने हो भने प्रदेश मात्रै नभएर सिंगो मुलुकको विकासमा ठूलो टेवा पुग्ने विश्वास लाभको छ। कृषि क्षेत्रको उपयोगिता बढाउन विद्युत् आपुर्ति र किसानलाई आत्मसम्मान महसुस गराउनुको साथै अनुदानको व्यवस्था गर्नुपर्ने उनको सुझाव छ। कृषि क्षेत्रलाई प्रवद्र्धन गर्न चुरे दोहनको नियन्त्रण र वृक्षारोपण गरी वन विस्तारको योजनालाई पनि सँगै लिएर अघि बढ्न उनले सुझाए।
प्रदेश २ को आठवटै जिल्ला समथर छ। उद्योग कलकारखाना स्थापनाका लागि समथर भूमि आवश्यक हुन्छ। उद्योग कलकारखाना स्थापनाका लागि यो प्रदेशमा लगानीकर्तालाई आकर्षित गर्न उपयुक्त वातावरण बनाउनु आवश्यक छ। बन्द, हड्तालमुक्त गरी प्रत्येक जिल्लामा औद्योगिक कोरिडोर र विशेष आर्थिक क्षेत्र निर्धारण गरिनुपर्छ। कृषि उत्पादनमा आधारित उद्योग स्थापना गरी स्थानीय उत्पादनलाई प्रशोधन गर्न सकिए तेहरो फाइदा लिन सकिने लाभको धारणा छ।
‘यो भेगमा हुने मुख्य उत्पादनहरु आँप, लिची, फर्सी, टमाटरलगायत वस्तुलाई प्रशोधन गरी मुलुकभर निर्यात गर्न सक्नुपर्छ। यसले स्थानीय कृषकले सम्मानजनक मूल्य पाउनेछन् भने रोजगार र स्वरोजगारको वातावरण निर्माण भई गरिबी हटाउन ठूलो सहयोग पुग्छ,’ लाभले भने। उद्योगमा लगानी बढाउँदा वर्षौदेखि अलपत्र अवस्थामा रहेको सप्तरीस्थित गजेन्द्रनारायण सिंह औद्योगिक कोरिडोर सञ्चालन तत्काल ध्यान पुग्नु आवश्यक छ।
उद्योग विस्तारले कृषि क्षेत्रको प्रवद्र्धनसँगै वैदेशिक रोजगारमा रहेका युवालाई स्वदेशमै आकर्षित गर्न सकिन्छ। ‘हाम्रो मुलुकको प्रतिभा युरोप र अमेरिकामा, बलिया पाखुरा खाडी र मलेसियामा छन्। तिनीहरुलाई स्वदेश नफर्काएसम्म समृद्धिको कल्पना गर्न सकिन्न,’ तत्कालीन अर्थमन्त्री डा. बाबुराम भट्टराईको भनाइलाई मनन गरी यही माटोपानीमा जन्मे हुर्केका युवालाई रोजगार र स्वरोजगारको वातावरण बनाउन कृषि क्षेत्रको प्रवद्र्धन र उद्योग विस्तारले मात्रै सम्भव रहेको झाको दाबी छ।
प्रदेश २ को तेस्रो मुख्य आयस्रोतको रुपमा रेमिट्यान्स देखिएको छ। वैदेशिक रोजगारीमा जानेको संख्याका आधारमा धनुषा र महोत्तरी मुलुककै अग्रस्थानमा आउने जिल्ला हो। त्यहाँबाट दैनिक करोडौ रुपैयाँ आउने प्रदेश हो यो। ती रकमको झन्डै ८० प्रतिशत खर्च जग्गा खरिद, घर निर्माण, विवाहमा तडकभडक र विलाशिताको जीवनयापन जस्तो अनुत्पादक क्षेत्रमा भइरहेको छ। उक्त रकमलाई उत्पादनमुलक क्षेत्रको रुपमा कृषिअन्तर्गत नगदेबाली र साना उद्योग स्थापनामा लगानी गर्ने नीति प्रदेश सरकारले ल्याउनुपर्ने हो। यति गर्दा पनि प्रदेशको समृद्धि अभियानमा ठूलो सहयोग पुग्ने सम्भावना छ।
संघीय र स्थानीय सरकारसँग समन्वयकारी भूमिका निर्वाह गरी उपलब्ध साधनस्रोतको उपयोग, राजनीतिक र सामाजिक सन्तुलन, चुरे क्षेत्रको संरक्षण, पौराणिक महत्व बोकेको जनकपुरको शिक्षा र पर्यटनको परम्परालाई निरन्तरता प्रदेश सरकारको अगाडि मुख्य चुनौतीको रुपमा देखिँदैछ। यी विषयलाई सहज रुपमा परिचालन गर्न सकिए प्रदेशको सफलता उज्ज्वल देखिन्छ। नभए प्रदेश असफल हुनुका साथै मुलुकलाई लामो समयसम्म आन्दोलनको भुमरीमा पछारिरहने खतरा पनि देखिँदैछ।
संघीय संविधान कार्यान्वयनसँगै मुलुकमा तीन तहको सरकार सञ्चालनमा आएका छन्। प्रदेश र स्थानीय सरकारबीच समन्वय गर्ने संवैधानिक आधार छैन। स्थानीय सरकार स्वायत्त छ। प्रदेश सरकार मातहतमा बस्नुपर्ने कुनै बाध्यता छैन, न समन्वय गर्नुपर्ने कुनै प्रावधान छ। संघीय सरकारले शिक्षा, स्वास्थ्य र विकास सम्बन्धी अधिकतम अधिकार स्थानीय सरकारलाई दिइसकेको छ, संघीयताको औपचारिकता पूरा गर्न मात्रै गठन गरिएको प्रदेश सरकार सञ्चालनमा निकै कठिनाइ हुने गुनासो मन्त्री यादवको छ।

सबैसँग सहकार्य गरी अघि बढ्ने योजना

लालबाबु राउत
मुख्यमन्त्री, प्रदेश नम्बर २
प्रादेशिक संरचनामा मुलुक प्रवेश गरेको छ। संघीयता कार्यान्वयन प्रक्रिया सुरु भएको त भन्छौं तर यसका लागि आवश्यक नियम कानुन नै बन्न सकेको छैन। सरकार गठन भएदेखि हामी ऐन, कानुन बनाउनै व्यस्त भइरहेका छौं।
सरकार सञ्चालन गर्नकै लागि आवश्यक कर्मचारीको अभाव झेलिरहेका छौं। संघीय सरकारले पठाएको कर्मचारी सरकार गठन भएको दुई महिना बितिसक्दा पनि बाटोमै हराइरहेका छन्। नागरिक दैनिकले वार्षिकोत्सव मनाइरहँदा वैशाख ११ गते प्रदेश सरकारले अन्तिम चौमासिकको बजेट ल्याउने तयारीमा जुटिरहेका छौं। प्रदेशलाई आर्थिक, भौतिक तथा सामाजिक रुपमा सम्पन्न प्रदेश निर्माण गर्ने हाम्रो योजना छ। धेरै समस्याहरु छन्। संघीय सरकारले संघीयताको सफलताउन्मुख प्रस्तुत भइरहेको देखिदैन। यद्धपि समय र परिस्थितिलाई अनुकुल मिलाएर विकासको बाटोमा अघि बढ्नुछ।
मुख्यतः कृषि, पर्यटन र उद्योगलाई आधार बनाएर समृद्धिको दिशामा प्रदेशलाई डो¥याउनुपर्ने आवश्यक्ता छ। नीतिगत र संस्थागत अवस्था भद्रगोल छ। कृषि सम्बन्धी नीति धेरै बन्यो तर शासकीय पुनर्संरचनासँगै सबै भताभुंग भएको अवस्था छ। केन्द्रीय सरकारले धेरै कोणबाट थालनी गरेको काम सबै अलपत्र छ। अब प्रदेश सरकारको मातहतमा जिम्मेवारी थोपरिएको छ। जिम्मेवारी आएपनि अधिकार भने अझै प्राप्त भइनसकेको स्थिति छ। प्राप्त स्रोतसाधनको आधारमा नीति बनाएर अघि बढ्ने तयारीमा हामी छौं। कृषि यो प्रदेशको मुख्य सम्भावना भएको आधार भएपनि सिँचाईको अभावमा अधुरो छ। सुनकोशी, कमला, मरिण डाइभर्सन निर्माण कार्यका लागि संघीय सरकारसँग सहकार्य गरेर अघि बढ्नुपर्ने आवश्यक्ता छ यसका लागि पहल भइरहेको छ।
त्यस्तै, उद्योग र पर्यटनको क्षेत्रमा धेरै काम गर्नुपर्ने छ। धार्मिक पर्यटनसँगै कृषि पर्यटनको प्रचुर सम्भावना छ यहाँ। हामीले जानकी मन्दिर क्षेत्रलाई विश्व सम्पदाको सूचिमा सुचिकृत गराएर बाँकी ऐतिहासिक धार्मिक स्थल तथा सम्पदाहरुको संरक्षण र सौन्दर्यीकरणको लागि ठोस योजना बनाउँदैछौं। उद्योगमा विदेशी लगानीको आवश्यक्ता छ। वैदेशिक लगानी भित्र्याउन सम्बन्धित निकाय र बाटोको उपयोग गर्ने हाम्रो नीति छ। आन्दोलन गर्दै वर्षौ बितिसक्यो। अब आर्थिक र साँस्कृतिक क्रान्तिको माध्यमले प्रदेशको पहिचान फेर्नुपर्ने जिम्मेवारी हाम्रो काँधमा आएको छ । यसका लागि सम्बन्धित क्षेत्रका विज्ञ, प्राविधिक पक्ष र सहयोगी निकायसँग सहकार्यगरी अघि बढ्ने हाम्रो योजना छ।
(कुराकानीमा आधारित)