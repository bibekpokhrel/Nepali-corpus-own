धनकुटा नगरपालिकाले साहसिक खेल पर्यटनअन्तर्गतको प्याराग्लाइडिङ र र्याफ्टिङलाई एउटै प्याकेजमा जोडेर पर्यटन प्रर्वद्धन तथा विकासको अवधारणा अघि सारेको छ।
धनकुटाको वडा नं ८ मा पर्ने चुलीवनबाट प्याराग्लाइडिङको उडान गर्ने र सोही वडाको तमोर किनारस्थित याक्चना घाटमा अवतरण गराउने नगरपालिकाको योजना छ। याक्चना घाटमा प्याराग्लाइडिङको अवतरण भएपछि पर्यटकको प्याकेज त्यतिमै सिमित हुँदैन।
याक्चना घाटबाट मुलघाटसम्म करिव ५ किलोमिटर थप र्याफ्टिङ(जलयात्रा)मा पनि पर्यटकले रमाउन सक्नेछन्। प्याराग्लाइडिङ र र्याफ्टिङको प्याकेजबारे नगरपालिकाले बुधबार त्यसक्षेत्रका पर्यटनकर्मीहरूलाई लगेर सम्भाव्यता अध्ययन गराएको थियो। धरानमा प्याराग्लाइडिङको व्यावसायिक उडान गरिरहेको बुढासुब्बा प्याराग्लाइडिङ प्रालिले चुलीवन क्षेत्रमा प्याराग्लाइडिङको सम्भाव्यता अध्ययन गरेको थियो।
यस्तै, तमोरमा व्यावसायिक र्याफ्टिङ गरिरहेको इटहरीस्थित रिभर डिप र्याफ्टिङ प्रालिले याक्चनाघाटदेखि मुलघाटसम्म र्याफटिङ परीक्षण गरेको थियो। र्याफ्टिङमा धनकुटाका विभिन्न वडाका अध्यक्षहरु, कार्यपालिका सदस्य, पत्रकारसमेत सहभागी थिए।
प्याराग्लाइडिङका पाइलट तथा प्राविधिक टोलीले चुलीवनबाट प्याराग्लाइडिङको सम्भावना भएको बताएपनि मौषमको प्रतिकुलताको कारण बुधबार उडान परीक्षण गर्न भने सकेनन्। धरानबाट उडान भर्न पाइलट तारामणी राई, रामप्रसाद राई र लेखमणी जिमी धनकुटा गएका थिए।
‘प्राविधिकरुपमा उहाँहरूले चुलीवन प्याराग्लाइडिङको लागि ठिक छ भन्नुभएको छ, तर जोडले हावा चलेकोले त्यो दिन उडान हुन सकेन। हामी एक साताभित्रै परीक्षण उडान गराउछौं,’धनकुटाका पर्यटन शाखा अधिकृत विकास अधिकारीले भने,‘चुलीवनबाट प्याराग्लाइडिङ गरेर याक्चना घाटमा ल्याण्डिङ गर्ने, अनि त्यहाँबाट मुलघाटसम्म पर्यटकलाई र्याफ्टिङ गराउने योजना हो।’
प्याराग्लाइडिङका सोलो पाइलट एवं साहसिक पर्यटनका अभियन्ता रामप्रसाद राईका अनुसार चुलीवनमा टेकअफलाई स्तरोन्नती गरेपछि जतिबेला पनि उड्न सकिने ठाउँ बन्छ। यो उडानस्थल एक हजार मिटर उचाईमा रहेको छ। ‘त्यहाँबाट उडेर हिलेसम्म जाने र ब्याक हुन पनि सकिन्छ कि भन्ने छ, तर त्यसको लागि उडान परीक्षण गर्नुपर्छ,’पाइलट राईले भने,‘धनकुटाको यो पहल सराहनीय  छ, प्याराग्लाइडिङ र र्याफ्टिङलाई प्याकेज बनाएर बेच्न सक्नुपर्छ।
प्याकेजमै दुईटा मजा पर्यटकले पाउने हुँदा आकर्षण बढ्छ।’ प्याराग्लाइडिङको ल्याण्डिङस्थल तमोर किनार भएकोले उडेर याक्चना घाटमा क्याम्प बस्ने र भोलीपल्ट बिहान र्याफ्टिङ गरेर मुलघाटसम्म वा चतरासम्म पनि जान सक्ने सम्भावना रहेको उनले बताए। ‘एकैदिनमा उड्ने र र्याफ्टिङ गर्ने प्याकेज पनि हुनसक्छ वा एक रात याक्चना घाटमा क्याम्प फायर गर्ने प्याकेज पनि बनाउन सकिन्छ,’उनले भने।

पर्यटनबाटै युवालाई रोजगारी
धनकुटाको वडा नं ८ र चुलीवन क्षेत्र आठपहरिया राईहरूको बाहुल्यता भएको ठाउँ हो। यो वडामा ९६ प्रतिशतसम्म आठपहरियाहरुको बसोबास छ। नगरपालिकाले चुलीवनको पर्यटकीय गुरुयोजना बनाएर पर्यटनको विकासमार्फत रोजगारीको सृर्जना गर्ने र आम्दानीको स्रोत बढाउने लक्ष्य राखेको छ।
‘चुलीवनको पर्यटकीय गुरुयोजना बनाइरहेका छौं, त्यसै अन्तर्गत प्याराग्लाइडिङ र र्याफटिङको सम्भाव्यता अध्ययन र परीक्षण गरिएको हो,’वडा ८ का अध्यक्ष सुमन राईले भने,‘आठपहरिया राईहरुको घरमा होम स्टेको अवधारणा पनि बनाएका छौं।’
प्याराग्लाइडिङ र र्याफटिङको सफल परीक्षण भएपछि भविष्यमा व्यावसायीकरूपमा प्याकेज बनाएर शुरुवात गर्ने धनकुटा नगरपालिकाको योजना छ। त्यसको लागि नगरपालिकाले आफ्नै लगानीमा आठपहरिया राई युवाहरूलाई प्याराग्लाइडिङ र र्याफ्टिङको तालिम(कोर्ष) गराएर जनशक्ति उत्पादन गर्ने र ती युवाहरूलाई नै रोजगारी दिने कार्यपालिका सदस्य मदन बस्यालले बताए। उनले भने,‘नगरपालिकाले लगानी गर्छ, र यहीका युवाहरूलाई दक्ष बनाउछ, आत्मनिर्भर र व्यावसायिक बन्न मद्दत गर्छ।’
आफ्नै नगरमा दक्ष जनशक्ति भएपछि भविष्यमा व्यावसायिकरुपमा प्याराग्लाइडिङ वा र्याफ्टिङ शुरु हुँदा जनशक्ति अभाव खेप्न नपर्ने नगरपालिकाको धारणा छ। पर्यटन शाखा अधिकृत अधिकारी भन्छन्,‘नगरपालिकाले पर्यटनको सम्भाव्यता खोजी गर्छ, दक्ष जनशक्तिको उत्पादन पनि गर्छ, र उनीहरुलाई नै त्यो क्षेत्रमा रोजगार सृर्जना गरी रोजगारी पनि दिलाउछ।’ भविष्यमा प्याराग्लाइडिङको प्रशिक्षण केन्द्र पनि खोल्ने योजना नगरपालिकाको भएको उनले बताए।