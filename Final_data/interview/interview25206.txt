त्यो होटलको  सेफ्टी ट्याङ्कीको रसायन कहाँ जान्छ ? फेवातालको पानी प्रदुषण गर्ने अधिकार उहाँलाई छ कि छैन ? पैसा कमाउने नाममा फेवाताललाई अतिक्रमण गर्ने अधिकार उहाँलाई छैन । 

छानविन समितिले केही जमिनको लालपूर्जा खारेज गर्न सिफारिस गरेको छ, केहीलाई मुअब्जा दिन भनेको छ । कस्तोको लालपुर्जा खारेज र कस्तोलाई मुअब्जा दिन भन्नुभएको हो ?
अमोद कमोद हेर्दा, ०९० सालदेखिको तिरो भरो हेर्दा तालकै जग्गा हो भन्ने प्रमाणित हुनेलाई लालपूर्जा खारेज गर्न अनुरोध गरेका छौं ।  ऐतिहासिकरुपमा तालकै जग्गा हो, तर ०९० सालदेखि अमोद कमोद गरेको र तिरोभरो गरेको पनि फेला पार्यौं । बाउ बराजुले ताल मिचेता पनि अहिले नापीबाट ताल मिचिस् भन्ने अवस्था नरहेकाले त्यस्तो जग्गालाई मुअब्जा सिफारिस गरेका छौं । 
पछिल्ला दिनमा पनि फेवाताल अतिक्रमणको शृंखला निरन्तर छ ?
प्रत्येक वर्ष फेवाताल पुरिँदैछ । तालका जग्गाका हाम्रा सीमानाहरु कस्ता छन् भने पूर्वतर्फ तालको छालसम्म, पश्चिमतर्फ खोलासम्म भनिएको छ । ताल पुरिँदै जाँदा छाल पनि सकिँदै जान्छ । यसले के देखाउँछ भने वैधानिकरुपमा दर्ता गर्न मिल्ने गरी सीमाना राखिएको छ । २ आना, ३ आनाको तिरो भरोले जति रोपनी पनि जग्गा दर्ता गर्न मिल्ने सहजता देखाएको छ । वैज्ञानिकरुपमा सीमाना नछुट्याएका कारणले पनि यो हालत भएको हो । कानुन फितलो हुनु र अर्को जग्गा नापी गर्नेहरुको विवेक नहुँदा पनि यस्तो अवस्था आएको हो । 
पोखरामा व्यवसाय गर्छु, पोखरालाई माया गर्छु भन्नेहरुबाटै ताल मिचिएको रैछ हैन र ?
पोखरा प्रकृतिप्रेमीहरु बस्ने ठाउँ हो । यहाँ प्रकृतिलाई माया गर्नेहरुको ठूलो संख्या छ । यहाँ हरेक पेसा र व्यवसायमा रहेकाहरुले फेवाताललाई अत्यन्त माया गर्नुहुन्छ । तर केही मुठ्ठीभर व्यक्तिले अतिक्रमण गरेकाले व्यवसायीहरुले यस्तो गरे भन्नु आवश्यक छैन । चामलमा वियाँ हुन्छ, हामीले त्यसको चर्चा गर्दैनौं । यसो गर्ने केही नगन्य मान्छेहरु छन् । उनीहरुलाई हतोत्साही बनाउनुपर्छ । पोखरेलीहरुले फेवाताललाई हिजोकै अवस्थामा फर्काउनुपर्छ भनेर साथ दिइरहेका छन् । 
तर फेवा किनारमै व्यवसाय गर्ने कर्ण शाक्यले फेवाताल राणकालमा बनेको कृतिम ताल हो भनेर भन्नुभयो ?
व्याक्तिगतरुपमा उहाँबारे केही प्रतिक्रिया जनाउन चाहन्न । उहाँले फेवातालको सिमसारक संरक्षण क्षेत्रमा होटल बनाउनुभएको छ । उहाँलाई म प्रश्न गर्छु–  त्यो होटलको सेफ्टी ट्याङ्कीको रसायन कहाँ जान्छ ? फेवातालको पानी प्रदुषण गर्ने अधिकार उहाँलाई छ कि छैन ? पैसा कमाउने नाममा फेवाताललाई अतिक्रमण गर्ने अधिकार उहाँलाई छैन । 
फेवाताल प्राकृति ताल हो । यो उहाँले बुझ्नुपर्छ । इतिहाँसदेखिकै यो सुन्दर गहना हो । उहाँजस्ता विद्वानले अध्यन गर्नु भएको छैन भने पोखरा आउनुस् यसबारे यथेस्ट प्रमाण दिउँला । विज्ञले भनेपछि जे पनि राम्रो हुन्छ भनेर उहाँले जे भनिरहनु भएको छ त्यो गलत छ । उहाँलाई फेवातालको सिमसार क्षेत्र छोडिदिन अनुरोध पनि गर्छु । 
पोखरा क्षेत्रमा ९ वटा तालहरु छन् । यी तालहरुमा उहाँहरु जस्तै व्यवसायी आएर अतिक्रमण गर्नुभयो भने यसको के अस्तित्व रहला ? सम्पदाको अतिक्रमण हैन, संरक्षणमा लाग्न अनुरोध छ । 

अहिले कोही पनि फेवातालको किनारामा आएर यो मेरो जग्गा हो भनेर भन्ने हिम्मत गर्न सक्दैन । माफियाहरुको क्षणिक स्वार्थ केही समय पूरा भए पनि त्यो अब पूरा हुने छैन । अब उनीहरुको पालो गयो । 

फेवाताल अतिक्रमण भैरहँदा पोखराको नागरिक समाज किन मौन छ ?
यहाँको नागरिक समाज मौन छैन । यसको विषयमा यहाँका नागरिक समाज लागिरहेको छ । यहाँका सिंगो सामाजिक संघसंस्थाहरु यसको संरक्षणमा लागेका छन् । भर्खरमात्र राज्यको संरचना फेरिएको छ । केन्द्रमा यस्तो खालको संरचना छ, जसले अन्य क्षेत्रका आवाजलाई, पीडालाई सुन्दैन । तर यहाँका नागरिक समाज फेवातालको संरक्षणमा जागरुकताका साथ लागेका छन् ।
पूर्व प्रधानन्यायाधीश सुशीला कार्कीले महाअभियोग लगाउनुको एउटा कारण फेवाताल अतिक्रमणको मुद्दा पनि हो भन्नु भएको छ । यसले के देखाउँछ भने अतिक्रमणकारीहरु शक्तिशाली छन् । तीसँग नागरिक समाज जुध्न सकेनछ कि ?
हामी प्रतिवेदन तयार पार्ने क्रममा फेवातालमा प्राविधिकसहित नापी गर्दै थियौं । त्यतिबेला एक्कासी हामीमाथि आक्रमण गर्ने प्रयास भयो । यो थाहा पाउने वितिकै यहाँका नागरिकहरु यति ठूलो मात्रामा त्यहाँ पुग्नुभयो कि ती व्यक्तिहरुले हामीलाई छुनसक्ने अवस्था पनि रहेन । उनीहरु भाग्न बाध्य भए । 
दलाल र माफियाहरुको जाल तल्लो तहमा मात्र होइन राज्यको माथिल्लो तहमा पनि सक्रिय छ । अहिले कोही पनि फेवातालको किनारामा आएर यो मेरो जग्गा हो भनेर भन्ने हिम्मत गर्न सक्दैन । माफियाहरुको क्षणिक स्वार्थ केही समय पूरा भए पनि त्यो अब पूरा हुने छैन । अब उनीहरुको पालो गयो ।