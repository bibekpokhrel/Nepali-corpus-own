नायक प्रदीप खड्का र नायिका प्रियंका कार्कीलाई फिचरिङ गरिएको फिल्म ‘लिलीबिली’को गीत ‘हावा सरी’ सार्वजनिक गरिएको छ । आगामी चैत ३० गते रिलिज हुने फिल्मको यो गीत टर्कीको इस्तानबुलमा छायांकन गरिएको छ ।
एसडी योगी र मेनुका पौडेलको स्वर रहेको गीतमा सञ्चारकर्मी दीपेन्द्र घिमिरेको शब्द रचना रहेको छ । योगीकै संगीत रहेको गीतमा कविराज गहतराजको कोरियोग्राफी र सुदिप बरालको छायांकन छ।
प्रेमभावको गीत हेरेपछि नायिका प्रियंकाले गीतले आनन्द दिएको बताइन् । ट्रेलरमा कमस्थान पाएकोमा रिसाएको भन्ने प्रश्नको जवाफमा प्रियंकाले आफूलाई कम वा धेरै समयले फरक नपार्ने बताइन् । ‘कसलाई कति देखाउने निर्देशकको तजबीजको कुरा हो । मलाई थोरै देखिएँ भन्ने गुनासो छैन,’ कार्कीले भनिन् । उनकै कुरामा सही थाप्दै निर्देशक मिलन चाम्सले प्रियंका स्टार भएकाले तीन सेकेन्ड नै काफी हुने बताए।
नायक प्रदीपले फिल्मकी अर्की नायिका जसिता गुरुङ र नायिका प्रियंकासँग काम गर्दाको अनुभव सुनाए । ‘नायिका जसिताको यो पहिलो फिल्म हो । त्यसैले स्वभावतः उहाँलाई कम अनुभव छ ।  तर प्रियंकाको अनुभव हाम्रोभन्दा धेरै नै छ । उहाँलाई काम सिकाउने नायिकाको रुपमा पाएँ ,’ उनले भने।
मिलन चाम्स निर्देशित फिल्ममा गोविन्द शाही र सुदीप खड्काको लगानी छ । स्कटल्याण्ड, नेपाल र लन्डन छायांकन गरिएको फिल्ममा जसिता गुरुङ, अनुप विक्रम शाही, सविन श्रेष्ठ, मनिष श्रेष्ठ, ध्रुव दत्त, रितेस चाम्सलगायतका कलाकारहरूको पनि अभिनय छ।