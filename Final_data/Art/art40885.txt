बिहान जाडो भए पनि दिउँसो गर्मी हुन थालिसकेको छ। हावाहुरीको मौसम सुरु भइसकेको छ। सामान्यतः हावाहुरीको मौसम चैत पहिलो सातादेखि जेठ पहिलो सातासम्म कायम रहन्छ। यसबेला आगलागी, हावाहुरी र खडेरी अत्यधिक बढ्ने गर्छ। यसका साथै रोग पनि बढ्ने गर्छन्। मौसम परिवर्तन हुँदा बिरामी बढ्ने गरेको सुनिन्छ । सामान्य ख्याल गर्ने हो भने आफ्नो स्वास्थ्य बचाउन सकिन्छ। 
आँखा
हावाहुरीको मौसममा काठमाडौंवासीलाई निकै कष्ट हुने गरेको छ। यहाँ धुलोधुवाँ बढेकाले पनि हावाहुरी चल्ने मौसम धेरैका लागि कष्टकर हुने गरेको हो। यो मौसममा आँखाको स्याहार एकदम जरुरी हुने गर्छ । हावाहुरी चल्ने मौसममा आँखा रातो हुने, पाक्ने, चिलाउने, सुक्खापन बढ्नेलगायत समस्या देखापर्छन्। यस्ता समस्याबाट बच्न बाहिर हिँड्दा चस्मा लाउने, दिनमा दुईपटक सफा पानीले आँखा धुने गर्नुपर्ने सुझाव दिन्छिन्, धनगढी आँखा अस्पतालकी चिकित्सक डा. समता शर्मा। ‘आँखामा धुलो प-यो भने पानीले छ्यापछ्याप पार्नु हुँदैन, त्यसले झन् धुलो अझ भित्र जान सक्छ,’ उनी भन्छिन्। 
आँखामा सुक्खापन बढ्दै गए डाक्टरको सल्लाहअनुसार ‘टियर्स ड्रप’ लाउनुपर्छ । यो मौसममा बालबालिकामा आँखाको एलर्जी हुने सम्भावना हुन्छ। ‘त्यसैले बाहिर धुलोमा खेल्ने टाइम घटाउनुपर्छ, मोबाइल र ट्याबमा बच्चालाई भुलाउनुभन्दा घरभित्रै खेल्न मिल्ने अन्य खेलमा उत्प्रेरित गर्न उनी सुझाव दिन्छिन्।

हावाहुरीको मौसम सुरु भइसकेको छ । सामान्यतः हावाहुरीको मौसम चैत पहिलो सातादेखि जेठ पहिलो सातासम्म कायम रहन्छ । यसबेला आगलागी, हावाहुरी र खडेरी अत्यधिक बढ्ने गर्छ । यसका साथै रोग पनि बढ्ने गर्छन् । 

हावाहुरी चल्ने मौसमा बाइकयात्रा गर्दा मास्क सँगसँगै गगल्स लगाउन जरुरी छ। गगल्स फेसनेबल देखिनभन्दा पनि राम्रो गुणस्तरको र धुलो छेक्ने प्रयोग गर्नुपर्ने उनको भनाइ छ। आँखामा केही भइहाले धेरै मिच्नु हुँदैन, सन्तुलित भोजन गर्ने, कोठाको प्रकाश ठिक्कको राख्ने गर्नुपर्छ। 
छाला
तापक्रम र हावाहुरीबाट सबैभन्दा पहिले असर हुने अंग भनेको छाला नै हो। तापक्रम बढ्नासाथ बालबालिकामा घमौरा र एलर्जी देखिन थाल्छ। वयस्कमा सुक्खापन, छाला फुट्नेलगायत समस्या सुरु हुन्छन्। चैत–वैशाखमा धेरैखाले फूल फुल्ने भएकाले वायुमण्डलमा परागकणको मात्रा अत्यधिक बढ्ने गर्छ। त्यसले विभिन्नखाले एलर्जी निम्त्याउने गर्छ। छालामा हुने यस्ता समस्याबाट बच्ने तरिका धेरै छन् । छालाको सुरक्षाका लागि यो मौसममा घरबाहिर निस्कने समय घटाउने, पानी बढी पिउने, जुस तथा फलफूल धेरै खाने गर्नुपर्छ। दिनमा एकपटक नुहाउने, एन्टी एलर्जिक पाउडर, मोइस्चराइजर वा चिकित्सकको सल्लाह अनुसार औषधि प्रयोग गर्ने गर्नुपर्छ।
फोक्सो, मुटु र श्वासप्रश्वास
गर्मीमा मुटुको धड्कन बढ्ने गर्छ। शरीरको तापक्रम नियन्त्रण गर्ने प्रणालीको प्रतिक्रियाअन्तर्गत धड्कन बढ्ने डा. निश्चल ढकाल बताउँछन्। मुटु स्वस्थ बनाउने खाना खाने, कोलेस्ट्रोल नियन्त्रण गरिरहने, दिनमा न्यूनतम ३० मिनेट व्यायाम गर्ने, शरीरमा पानीको मात्रा कम हुन नदिने, फलफूल धेरै खाने, योग गर्नेलगायत गरेर गर्मीमा मुटुलाई स्वस्थ राख्नुपर्ने उनको सुझाव छ। 
यसैगरी, फोक्सो र श्वासप्रश्वासको सुरक्षाका लागि धुलो धुवाँबाट बच्नुपर्छ। यसका लागि काठमाडौंमा हिँडडुल गर्दा मास्क अनिवार्य प्रयोग गर्नुपर्ने उनी बताउँछन्। ‘मास्क पनि एकदमै राम्रो फिल्टर गराउने हुनुपर्छ, पातलो र फुटपाथमा पाइने जस्तो रंगीचंगी मास्कको प्रयोग राम्रो हुँदैन,’ उनले भने। 
महामारी
गर्मी याममा विभिन्नखाले कीटाणु वातावरणमा सक्रिय हुने गर्छन्। त्यसले गर्दा टाइफाइड, भाइरल, मलेरिया, इन्सेफ्लाइटिस, कामज्वरो, हैजा, पखाला, आँउलगायत महामारी फैलन सक्छन्। गर्मीकै बेला यस्ता रोगका बिरामी अस्पतालमा बढ्ने गरेको पाइन्छ। 
यस्ता रोगबाट बच्नका लागि खानपिन र जीवनशैलीमा ध्यान दिनुपर्ने चिकित्सक बताउँछन्। उमालेको पानी पिउने, ताजा तरकारी र फलफूल खाने, बासी खानाको प्रयोग गर्दै नगर्ने, बाहिरका खानेकुरा नखाने, जंकफुड कम खाने, बाहिर हिँड्दा घरबाटै स्वस्थ पानी बोकेर हिँड्ने गर्नुपर्ने ढकाल बताउँछन्। लामखुट्टेको संक्रमणबाट बच्न झुलको प्रयोग गर्नुपर्छ । घरवरपर पानी जम्न नदिने, झाडी हटाउने, घरको सेरोफेरो सफा राख्ने गर्दा पनि महामारीबाट बच्न सकिन्छ। चिकित्सकहरू लामखुट्टे भगाउने धुप भरसक प्रयोग नगर्न सुझाव दिन्छन्।