२०७५ बैशाख २८ मा रिलिज हुने नेपाली चलचित्र ‘लम्फू’ले  ‘सुको नहोस् यार’ बोलको गीतको कभर डान्स प्रतियोगिता घोषणा गरेको छ ।
चलचित्र ’लम्फू’को डिजिटल अधिकार लिएको ’हाइलाइट्स नेपाल’ले कभर डान्स प्रतियोगिताको आयोजना गरेको हो । हाइलाइट्सका अनुसार कभर भिडियो प्रतियोगितामा सहभागी हुन चाहानेले बैशाख २० गते सम्ममा भिडियो पठाइसक्नु पर्ने छ।
’सुको नहोस् यार’को अडियो यसअघि नै  हाइलाइट्स नेपालको आधिकारिक युट्युब च्यानलमा प्रकाशित भइसकेको छ ।
उक्त गीतको कभर भिडियोको विजेताले नगद  ५० हजारको साथमा अन्य आकर्षक उपहारहरू पाउनेछ । युट्युब भ्यूज, भिडियो मेकिङ, कोरियोग्राफी र निर्णायकको आधारमा २०७५ बैशाख ३१ गते विजेता घोषणा हुनेछ।
गोपाल चन्द्र लामिछानेको निर्देशनमा बनेको ’लम्फू’को यस गीतमा शिव परियारको स्वर रहेको छ भने अर्जुन पोखरेलको संगीत रहेको छ । प्रमोद ढुंगानाले गीत लेखेका हुन्।
कबिर खड्का, सलोन बस्नेत, मरिष्का पोखरेल, चाँदनी शर्मा, सञ्जित भण्डारी, कुशुम श्रेष्ठ, कुशाग्र भट्टराई लगायतको अभिनय रहेको ’लम्फू’लाई पपुलर मल्टीमिडियाको लागि शक्तिबल्दव घोरासैनीले बनाएका हुन्।