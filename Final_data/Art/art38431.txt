सफलताका साथ प्रदर्शन भइरहेको फिल्म ‘कान्छी’को रेड कार्पेट सो गरिएको छ । आइतबार कुमारी हलमा आयोजना गरिएको सेलिव्रेटी सोमा मह जोडी, निर्देशक दीपाश्री निरौला र माओवादी केन्द्रका नेता तथा पूर्वमन्त्री गृहमन्त्री अग्नि सापकोटाले ‘कान्छी’ को प्रशंसा गरे।
‘मलाई त कान्छी सुन्दर लागिन्’, वरिष्ठ अभिनेता हरिवंश आचार्यले भने, ‘श्वेताले मुटु निचोर्नु भएको छ । कलाकारको अभिनय, गीत संगीत, निर्देशन र छायांकन पक्ष सबै राम्रो छ।’
‘पूरानो धारको भए पनि नयाँ चिजलाई अँगालेको छ’, मदनकृष्ण श्रेष्ठले फिल्मबारे छोटकरीमा प्रतिक्रिया दिए । निर्देशक दीपाश्री निरौलाले भने श्वेताको कमब्याक सार्थक बनेको बताइन् । ‘कान्छी हेरिरहँदा मैले श्रीदाइलाई सम्झिएँ’, भावुक हुँदै दीपाले भनिन्, ‘श्वेताको यो हिम्मत र साहसलाई हामी सबैले स्वागत गर्नुपर्छ । स्वर्गीय अभिनेता श्रीकृष्ण श्रेष्ठकै जिल्ला सिन्धुपाल्चोकका माओवादी नेता अग्नि सापकोटाले फिल्म राम्रो लागेको प्रतिक्रिया दिए । ‘फिल्मको कथावस्तु र अभिनय राम्रो छ,’ सापकोटाले भने, ‘फिल्म हेर्न थालेपछि समय बितेको थाहै भएन।’
आकाश अधिकारी निर्देशित फिल्म ‘कान्छी’मा श्वेता कान्छीको शीर्ष भूमिकामा छिन् । फिल्ममा दयाहाङ राई, नीर शाह, कामेश्वर चौरसिया, आशान्त शर्मा, विनोद न्यौपाने, प्रज्ज्वल सुजल गिरी, अनु शाह, भूमिका श्रेष्ठ लगायतका कलाकारको अभिनय छ।
पुरुषोत्तम प्रधानको छायांकन रहेको फिल्ममा राजनराज सिवाकोटी, अर्जुन पोखरेल र शम्भूजित बास्कोटाको संगीत छ । वसन्त श्रेष्ठको नृत्य निर्देशन रहेको फिल्मलाई यम थापाले लेखेका हुन् । फिल्मले शुक्रबार र शनिबार राम्रो व्यापार गरेको बितरकले बताएका छन्।