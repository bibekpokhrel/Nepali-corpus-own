बलिउड अभिनेत्री अनुष्का शर्मा अभिनयका अलावा फिल्म निर्माणमा केही समयदेखि सक्रिय छिन् । अभिनयमा झैं उनले निर्माण पनि सफलता पाइरहेकी छन् । यही सफलताको शृंखलामा उनलाई एउटा प्रतिष्ठित सम्मानबाट सम्मानित गरिने भएको छ।
भारतीय सञ्चारमाध्यमका अनुसार अनुष्कालाई यो वर्षको ‘दादासाहेब फाल्के एक्सिलेन्स अवार्ड’बाट सम्मानित गरिने भएको छ । उनलाई यो सम्मान फिल्म निर्माणमा प्राप्त उपलब्धि आफ्नो नाममा सुरक्षित गर्नका लागि दिइन लागिएको हो । भारतीय फिल्मका जन्मदाता दादासाहेब फाल्केका नाममा स्थापित अवार्डलाई भारतकै प्रतिष्ठित सम्मानका रुपमा लिइन्छ।
अनुष्काले २५ वर्षको उमेरमा आफ्ना भाई कर्णेश शर्मासँग मिलेर फिल्म निर्माण कम्पनी ‘क्लिन स्लेट फिल्मस्’ सुरु गरेकी थिइन् । उनको ब्यानरबाट हालसम्म ‘एनएच १०’, ‘फिल्लौरी’ र ‘परी’ गरी तीन फिल्म बनिसकेका छन् । सबै फिल्ममा अनुष्का प्रमुख भूमिकामा थिइन्।दादासाहेब फाल्के फाउन्डेसनले अनुष्काको नेतृत्वमा  बनेका फिल्मले भारतीय फिल्मलाई विश्वव्यापी पहिचान र तारिफ दिलाएको भन्दै उनलाई अवार्ड दिने निर्णय गरेको जनाएको हो।
क्रिकेटर विराट कोहलीसँग केही समयअघि विवाह बन्धनमा बाँधिएकी अनुष्का हाल नयाँ फिल्म ‘सुई धागा’को सुटिङमा व्यस्त छिन् । फिल्ममा उनको अपोजिटमा वरुण धवन छन् । समाचार अनुसार यो वर्ष अनुष्काको चार फिल्म रिलिज हुनेछन्। फोब्रर्स पत्रिकाले केही दिनअघि सार्वजनिक गरेको ‘अन्डर ३० अचिभर्स’को सूचीमा अनुष्का बलिउडबाट सूचीमा अटाएकी पहिलो  सेलिब्रेटी हुन् । यसअघि यो अवार्डबाट मनोज वाजपेयी, मधुर भण्डारकर, हुमा कुरेसी र शाहरुख खान सम्मानित भइसकेका छन् ।