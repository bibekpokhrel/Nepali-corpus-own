मैथली भाषी कवि तथा लेखक विनोदचन्द्रको व्यंंग्य कथा संग्रह ‘चनकल अऐना’को शनिबार जनकपुरमा  परिचर्चा भएको छ । मैथली भाषी साहित्यकारले कथाको बारेमा चर्चा गरेका थिए।
समालोचक रोशन जनकपुरीले हास्यरसबिना पनि व्यंग्य हुन सक्छ भन्ने कुरा यस कथा संग्रहले देखाएको र कथाहरू रोचक भएकोले एकै बसाईमा पढिसकिने  बताए ।  प्रा.डा. सुरेन्द्र लाभले कथामा तराईको सामाजिक जीवनको चित्रण सजीव रहेको र स्थानीय भाषाले कथालाई रोचक बनाएको बताए । ‘स्थानीय सामाजिक जीवनलाई उठाएको कथासंग्रहमा बोलीचालीको भाषा  पुस्तकको सवल पक्ष हो ’उनले भने।
प्रा. परमेश्वर कापडीले कथाहरू सत्यतथ्य लेखनमा आधारित शैलीका देखिएको र व्यंग्यात्मक शैलीमा सामाजिक प्रतिविम्ब उतार्नं सफल भएको बताए । भारतीय साहित्यकार चन्द्रेशले व्यंग्यको व्याख्या गर्दै हास्य र व्यंग्य फरक फरक विधा भन्दै कथामा प्रस्तुत व्यंग्य शैलीले कथामा शिल्पपक्ष बलियो भएको बताए । पुस्तकका लेखक विनोदचन्द्रले कथासंग्रह पहिलो मैथली भाषाको व्यंग्य कथासंग्रह भएकोले मैथली साहित्यमा योगदान पुग्न सक्ने बताए।
कार्यक्रममा भारतीय साहित्यकारसहित प्राध्यापक डा.रेवतीरमण, पत्रकार राम भरोस कापडी भ्रमर सहित २५ जना साहित्यकारको सहभागिता रहेको थियो ।  कथाकार विनोदचन्द्रका  यसअघि दुई कविता कृति ‘कृषक वाला’ र ‘फुटल ढोल’ प्रकाशित भइसकेका छन्।