आगामी असार ८ गते रिलिज हुने फिल्म ‘तिमी हुन्छौ जहाँ जहाँ’को शीर्ष गीत सार्वजनिक भएको छ।
अर्जुन पोखरेलको शब्द र संगीतमा अञ्जु पन्त र फिरोज बस्नेतको स्वर रहेको ‘मेरो हर सासमा’ बोलको गीतमा नायिका मलिना जोशी र नायक मनीष सुन्दर श्रेष्ठले रोमान्स गरेका छन् । गीतमा कविराज गहतराजको कोरियोग्राफी छ।
राजधानीमा मंगलबार पत्रकारमाझ गीत सार्वजनिक भइरहँदा कार्यक्रममा प्रमुख कलाकार मनीष भने उपस्थित भएनन् । तर कार्यक्रममा उपस्थित मेलिनाले गीत सुटिङका क्रममा निकै मेहनत गर्नु परेको बताउँदै नायक मनीषसँग आफ्नो क्यामेस्ट्री मिलेको दाबी गरिन् । ‘मैले मनीषकै लागि यो फिल्म खेलेकी हुँ । यहाँ मनीष नहुँदा खल्लो लागिरहेको छ,’ उनले भनिन्, ‘गीतको सुटिङ सक्न चार दिन लागेको थियो।’
फिल्मका लेखक तथा निर्देशक विकास बस्यालले फिल्मको स्क्रिप्ट राम्रो रहेकाले दर्शकका लागि फिल्म रुचिकर हुने बताए । बिएन्डबी फिल्मस्को ब्यानरमा बनेको फिल्ममा मलिना र मनीषसँगै वर्षा सिवाकोटी, स्वरूपपुरुष ढकाल, रवि गिरी, तमन्ना, विश्व बस्नेत, रुपा राना र सन्दीप पोखरेललगायतका कलाकारको अभिनय छ।
फिल्ममा मदन दवाडी, हरिप्रसाद अधिकारी र डालचन्द्र दवाडीको लगानी छ । प्रकाश बास्कोटा कार्यकारी निर्माता रहेको फिल्ममा बिना कार्की सहनिर्माता छिन् । फिल्म काठमाडौं, पोखरा र मुस्ताङमा छायांकन गरिएको छ।